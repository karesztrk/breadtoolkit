---
title: Sajtos pogácsa
date: 2020-01-03T23:00:00.000Z
language: hu
cover: ../../assets/images/recipes/img_20200527_101618.jpg
coverAlt: Négy darab kis pogácsa (jó sok sajttal) egy fehér tálban kínálva
coverCaption: Vendégvárós
tags:
  - tojás
  - sajt
  - vaj
  - só
  - liszt
  - tejföl
  - burgonya
  - kovász
  - víz
---

Egyszerű "vendégvárós" pogácsa készült.

A receptet Betty Hobbi konyhájáról vettem kölcsön ezúttal.

> <https://bettyhobbikonyha.cafeblog.hu/2018/04/10/kovaszos-sajtos-krumplis-pogacsa/>

**Előtészta (nagyobb mennyiségű kovász):**

- 50g kovász
- 100g víz
- 100g kenyérliszt

**Pogácsatészta:**

- egész előtészta
- 150g főtt, összetört burgonya
- 250g tejföl
- 1db tojás
- 600g liszt
- kb. 15-20g só ízlés szerint
- 100g vaj
- kb. 100-150g reszelt sajt

**Tetejére:**

- 1db tojás
- reszelt sajt

A hűtőben (vagy konyhapulton) pihenő kovászból kimérünk 50g-ot, kikeverjük a vízzel, majd a lisztet is belekeverjük. Folpackkal letakarva konyhapulton hagyjuk 10-12 órát.

Hozzákeverjük a tejfölt, tojást, krumplit és a lisztet. Lazán összekeverjük, és 30-60 percet állni hagyjuk.

Hozzáadjuk a sót is, majd összedagasztjuk a tésztát. Ha már szépen simára összeállt, hozzáadjuk a vajat és alaposan kidagasztjuk.

Lisztezett tálba rakjuk és letakarva pihentetjük 1-2 órát, ill. amíg szemmel láthatóan is beindul a növekedés.

Enyhén lisztezett felületen téglalap formára kinyújtjuk, megszórjuk egy kis reszelt sajttal és összehajtogatjuk. Ezt a sajttal szórást, hajtogatást 3-szor végezzük el, kb. 30-60 perces időközönként. Az utolsó után is hagyjuk a tésztát 30-60 percet pihenni.

Majd kb. 2cm vastagra kinyújtjuk a tésztát, éles késsel bekockázzuk a tetejét, pogácsaszaggatóval kiszaggatjuk vagy kockára vágjuk, kinek mi a szimpatikusabb és mindjárt sütőpapíros tepsire pakoljuk. Letakarva ismét hagyjuk kb. 30-60 percet pihenni.

Tetejüket lekenjük egy kissé felvert tojással és megszórjuk reszelt sajttal.

190 fokra előmelegített sütőben kb. 25-30 perc alatt megsütjük. Végül rácson hagyjuk kihűlni.
